“Een zwarte president, dat leidde tot een racistische backlash die nog altijd bezig is”
Ruud Goossens
11–14 minutes

Natuurlijk beschikt Amerika over stevige democratische sokkels. Maar het land heeft ook een oude autoritaire traditie, zegt journalist Zack Beauchamp. Die baarde Donald Trump. “De verkiezing van Barack Obama maakte veel witte mensen plots duidelijk dat de raciale status quo definitief voorbij was.”

“Als ik echt moet gokken, dan ga ik toch voor Kamala Harris. Ik denk dat ze het nipt zal halen.” Volgens Zack Beauchamp, journalist bij de Amerikaanse website Vox, proberen de opiniepeilers in zijn land heel hard om hun fouten van 2016 en 2020 deze keer niet te herhalen. Toen werd Donald Trump twee keer onderschat. “Ik heb de indruk dat de onderzoekers nu aan overcorrectie doen. De campagnemachine van de Democraten wordt ook professioneler geleid dan die van Trump. (lacht) Maar schrijf dat nu allemaal niet met té veel nadruk op. Deze verkiezingen zijn vooral héél erg spannend. Geen enkele andere ontwikkelde democratie is zo gepolariseerd als die in de Verenigde Staten. Dat blijkt ook uit wetenschappelijk onderzoek. We zijn alleen te vergelijken met het Frankrijk van 1968 of het Italië van de loden jaren 70.”

Beauchamp schrijft voor Vox al jaren een populaire nieuwsbrief over wat er zich aan de rechtse en heel rechtse kant van het politieke spectrum afspeelt. Dat werk mondde dit jaar uit in een heel interessant boek: The reactionary spirit. Daarin graaft Beauchamp niet alleen naar de diepe historische wortels van de Maga-beweging (Make America Great Again) in de VS. Hij kijkt ook naar de manier waarop autoritaire geestesgenoten van Donald Trump het de voorbije jaren elders in de wereld aanpakten. Beauchamp trok naar het Hongarije van Viktor Orban, het Israël van Benjamin Netanyahu en het India van Narendra Modi. Hij stelde vast dat de aanval op de instellingen er altijd werd verpakt als een gevecht vóór de democratie.